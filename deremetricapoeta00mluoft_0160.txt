III.
LIBER SECVNDVS.

DE PEDVM OBSERVANTIA.

Iam magna copia metrorum Graecanica arte composi-
torum prolata eorumque origine et usu modice percursis
perlustravimus quidem, ut ita dicam, aedificii, quod visuri
eramus, spatia ac parietes, firmos sane et duraturos, sed
tamen, nisi accederet cura et sollertia, nec aptos satis tantis
laboribus et impensis nec iucundos oculis et dignos cognitu.
itaque ne aut nihil egisse videatur Ennius, qui primus rem
metricam Latinorum novavit, aut plurimum ei, qui dolue-
runt, non modo quod Plauti, sed quod Aboriginum tam cito
periere numeri, iam carminis Latini suptiliores quasdam
regulas insequentibus deinceps exponemus libris. neque enim
exceptiones dixerim, quales ubi videntur esse, etiam legum
instar sunt habendae, minus late quidem patentium, sed
quae et ipsae profectae sint ab illa rerum metricarum iudicii
sobrietate et elegantia, qua vel Graecos superavere Romani.
etenim quod facete dixere homines ingeniosi in tragoediis
Sophoclis inesse aspera quaedam et incongrua non re, sed
specie, quippe quae teneantur maioris cuiusdam concinnitatis
et consonantiae lege, id iure optimo statui licet de metris
dactylicorum Latinorum. possis etiam horum imaginem
globi figurae adsimilare, cuius circuitus et spatia undecum-
que oriunda semper in se redeunt et cuius incisionibus
variis omnino circuli, quae perfecta et ipsa formast, efficitur
species.

