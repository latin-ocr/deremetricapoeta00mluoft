V.
LIBER QVARTVS.

DE VOCALIBVS INTERSE CONGVRRENTIBVs.

Tandem eis, quae a prioribus non qua decebat cura
sunt habita, satis diligenter perlustratis licet emergere ad
partes si non iucundiores, certe securiores, quippe quae
identidem praeclaras excellentium arte criticorum excitarint
curas. quo magis avet animus ab illis optime incohata ad
dignum finem perducere.

Itaque ut coepta perpetremus, si vocalis in fine syllabae
posita excipitur insequente item vocali, subsistit et laborat
et quasi hiat oratio. tale vitium, cuius sensum neoterici
exceptis Italis et siqui aurem assidua lectione exemplarium
Graecorum et Latinorum castigarunt perdidere tantum non
omnem, gravius esse verumst, prior si vocalis in exitu verbi
sit posita, quoniam finito vocabulo omnino per se retardatur
ser'mo et interrumpitur. unde id hiatus genus peius multo
quam alterum odere veteres. at ex hoc ingratissimum, quod
fit in disyllabis vocabulis vel in media parte compositorum.
cuius rei mox reddetur causa. apparet vero, quo molestior
vocalium concurrentium eveniat collisio, eo plura et validiora
adhiberi licere ad vitium tollendum remedia. intenderunt
haec poetae, ut quibus sit iniunctum, nativam patriae linguae
eurythmiam et euphoniam ut praestent quam perfectissimam.
quorum nos in placitis perscrutandis subsistemus, modice
usi digrediendi occasionibus, licet offerantur plurimae.

